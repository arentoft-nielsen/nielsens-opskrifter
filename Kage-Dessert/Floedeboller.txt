Flødeboller
**************
Her kommer opskriften på flødebollerne, hvor du ikke behøver sukkertermometer, og som kun kræver få ingredienser...
250 g marcipan
2 store æggehvider (75 g)
150 g sukker
1/2 dl vand
300 g mørk chokolade (Jeg blev rådet til at bruge mørk chokolade fra Toms, og blande 1 tsk smagsneutral olie i pr. 100 g chokolade)
Eventuelt 50 g bær (hindbær/jordbær/blåblær), der moses og vendes i den færdige masse inden udsprøjtning – man kan også vælge at tilsætte f.eks. lakridspulver
Evt. nødder eller kokos til drys
 
Start med bundene: skær den halve marcipanrulle ud i 20 skiver, og bag dem ved 180 grader i 5 minutter.
 
Husk at skålen, hvori du pisker æggehviderne, skal være helt ren og fri for opvaskemiddelrester.
Pisk æggehviderne stive.
 
Kom sukker og vand i en gryde og kog op i 2 minutter og tilsæt langsomt sukkermassen, mens du pisker - brug elpisker.
Fortsæt med at piske guffet i 12-15 minutter - måske er tålmodighed her i virkeligheden det sværeste i opskriften.
Eventuelle bær, vanille, lakrids el. andet vendes i forsigtigt, til skummet er ensartet
 
Kom guffet i en frysepose og klip et (ikke for lille) hul, og sprøjt guffen ud på marcipanskiverne, så de får en højde på ca. 5 cm.
Du kan også bruge en dejskraber til at komme guffen på med.
 
 
Lad flødebollerne hvile i 1 – 2 timer, eller lad dem hvile i ca ½-1 time INDEN de bages i ovnen ved 180 grader i 5 minutter.
 
Lad dem køle af, så guffet kan sætte sig. Det tager en times tid.
 
Smelt chokoladen (husk at temperere den: Hak 2/3 og smelt i vandbad. Tag af varmen og tilsæt den resterende chokolade og rør, indtil det er smeltet)
Kom flødebollerne på en spartel med riller eller et lignende køkkenredskab, hvor chokoladen kan dryppe fra i bunden, og hold den over skålen med den
smeltede chokolade. Hæld chokolade over flødebollen med en ske, så den er helt dækket. Bank køkkenredskabet mod siden af skålen for at overskydende
chokolade kan dryppe af. Sæt den til at tørre på et stykke bagepapir (her kan det være en god idé at bruge en anden spartel) og pynt evt. med kokos,
nødder, knuste violer eller frysetørrede hindbær, mens chokoladen stadig er varm.
 
Sæt dem til afkøling i køleskabet. De er klar til spisning efter en times tid :)