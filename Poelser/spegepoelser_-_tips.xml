<?xml version="1.0" encoding="UTF-8" standalone="yes"?>
<?xml-stylesheet type='text/xsl' href='../viewxml.xsl'?>
<DOC>
  <navn>Spegepølser - tips</navn>
  <metode>
    <met>Spegepølser kræver friske råvarer af god kvalitet samt en høj hygejne. Redskaber skoldes, og der anvendes handsker.</met>
    <met>Brug kun kød fra ældre dyr for at få en lavere pH-værdi. Okse 5-6 år, gris 1½ år. Spækket skal være fast rygspæk, dvs. ikke det bløde fra bug og bryst.</met>
    <met>Spæk og kød hakkes i skalfrosset (næsten optøet tilstand). Skarpe knive i kødhakkeren, ellers mases kødet. Kødet holdes meget koldt under hele processen, eventuelt lægges kødet ½ time i fryseren efter hakningen.</met>
    <met>Spegepølsens modning kan fremskyndes ved tilsætning af GDL, idet GDL hurtigt sænker pH-værdien i spege-pølsen. GDL skal først tilsættes til allersidst - og aldrig sammen med saltet.</met>
    <met>Der bruges ca. 30 gram salt pr. kg kød. I pølser med GDL anvendes ⅓ nitritsalt for at forebygge pølseforgiftningsbakterier. For fermenterede spegepølse uden GDL kan man ifølge fødevarestyrelsens retningslinjer gå op på ca. 15 gram nitrit salt pr. kg spegepølse, og dermed kan du lave en saltblanding der består af halvt nitritsalt og halvt almindelig salt.</met>
    <met>Der er mange faktorer, som medvirker til den lange holdbarhed af spegepølser og det er bl.a. saltning, pH-sænkning under modning, røgning og udtørring. Derudover er det også en forudsætning, at råvarerne og de hygiejniske forhold er i orden.</met>
    <met>Ønsker du ikke at anvende GDL i dine spegepølser, kan du lade dem gennemgå en naturlig modning, som du kickstarter med ca. ½ spsk druesukker pr. kg kød og/eller frysetørret starterkultur. Der kan også anvendes ¼ dl kærnemælk kombineret med ½ spsk druesukker per kg kød.</met>
    <met>Husk aldrig friske krydderier, da der er risiko for at få jordbakterier med i farsen. Krydderierne kan eventuelt varmebehandles inden brug.</met>
    <met>Pølserne stoppes fast i kunsttarm (opblødt i lunkent vand i 15-20 min.) og snøres. Husk temperatur max 4° her. Det er vigtigt, når du skal stoppe spegepølsen, at du får slået farsen godt sammen, inden du putter den i stopperen, så undgår du lufthuller i spegepølsen. Når du har stoppet pølserne, kan du veje en af dem - de skal efterfølgende svinde ca. 20%, inden du spiser dem.</met>
    <met>Pølserne hænges til modning ved 18-20° i høj luftfugtighed 95% i to døgn. Vigtigt: de må ikke få træk, så tørrer kanten for meget, og du kan få problemer med at få fugten ud af din spegepølse (hæng evt. plastpose omkring). Sænk herefter temperatur til 5-8° i luftfugtighed ca. 80% i 5-6 dage. De må heller ikke tørre for hurtigt her - ingen træk og ikke for tørt</met>
    <met>Herefter koldrøges pølserne i 3 x 12 timer, kom evt. knust enebær i røgsmuld.</met>
    <met>Pølserne modner yderligere 3-6 uger på køl ved ca. 5-10° - åbn køleskabet jævnligt for at sikre udluftning. Pølserne skal helst have tabt 20-30% af udgangsvægten for at have en rigtig skærefasthed.</met>
  </metode>
</DOC>
